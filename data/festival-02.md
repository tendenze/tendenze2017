## CREDITS & THANX

La XXIII edizione di Tendenze Festival è promossa dal Comune di Piacenza con il contributo fondamentale dell'assessorato alle Politiche Giovanili e organizzata da Leto.agency e associazione CrowsE20 con il sostegno della Fondazione di Piacenza e Vigevano, Iren, Coop Alleanza 3.0, la sponsorship di Alphaville (tshirt) e GedInfo (web hosting).
Tutto questo non sarebbe possibile senza la collaborazione di preziosissimi partner: Spazio4, Spazio2, Associazione Sputnik, Associazione Orzorock, progetto SoundRound - Giardini Sonori, Orzorock Music, Audiozone Studios, Collettivo Praxis, Associazione Rivularia, Collettivo House of bash international, Bang Bang Radio, EffetreFotoStudio, Rorschach Visual Project. Uno staff di cinquanta giovani piacentini e tanti preziosi e generosi volontari insieme per regalare alla città la fine dell'estate più bella che si può.

## IL FESTIVAL

Tendenze è da vent'anni il festival musicale piacentino per eccellenza. Nato in un'epoca in cui "non c'era niente/non c'erano spazi", ha mutato più volte forma pur restando sempre fedele a se stesso. Un festival storico, che attrae pubblico e band un po' da tutto il Nord Italia, dedicato alla musica originale e indipendente, con una predilezione spiccata per quella giovane e "alternativa".

Le sue radici affondano dunque negli anni '90, per giungere sino alla ventunesima edizione di oggi. Dopo i primi dieci anni gestiti dai "padri fondatori" del festival (Antonio "Tony Face" Bacciocchi e Davide Galli), e altri dieci con alla testa l'associazione 29100/Airbag trainata da Nicola Curtarelli, il 2015 segna l'anno di un nuovo avvicendamento, una nuova "squadra"  che all'ombra di Tendenze ci è cresciuta e che ora prova a ritagliarsi un nuovo piccolo pezzettino nella lunga, bellissima storia di questo festival.

Come nelle più recenti edizioni targate 29100, Tendenze sarà riproposto nella location che negli ultimi anni è diventata con successo la sua più naturale collocazione, ovvero il centro polifunzionale SPAZIO 4. Posto in via Manzoni 21 in una posizione logisticamente strategica, nel cuore della città, questa location ospita anche stagioni di importanti concerti estivi e rappresenta una vetrina con un potenziale di visibilità assolutamente primario sul territorio.
