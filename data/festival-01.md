**Da giovedì 14 a domenica 17 settembre, la fine dell'estate più bella che si può. Allo Spazio4 di Piacenza i cancelli del festival aprono tutti i giorni alle 18, la domenica alle 16. L'ingresso è sempre rigorosamente libero e gratuito. Per quattro giorni trasformiamo il grande prato di via Manzoni 21 in una piccola città dei sogni. Salta in groppa, che è un bel mondo.**

### COSA TROVI A TENDENZE

La possibilità di rimbalzare tra **3 diversi stage** per un totale di circa 60 progetti artistici tra concerti, dj-set e live-set** dai nostri territori, da tutta Italia e dall'Europa. **Il meglio della scena indipendente internazionale,** selezionato e composto con cura attraverso centinaia di ascolti e concerti tutto l'anno e attraverso il tradizionale percorso di auto-candidature (oltre 150 quest'anno). **Un grande affresco sonoro in rappresentanza di tutti i generi musicali**.

Non solo musica, un variopinto caravanserraglio impreziosito da **cinque postazioni truck-food** di prima scelta e dalla storica **zona expo** con artigianato, banchetti, associazioni, vintage ed handmade, artisti, etichette, distro, poi ancora **installazioni e interazione**. Il sabato e la domenica la parte expo raddoppierà, apriremo una nuova area del festival destinata ad ospitare **un'edizione straordinaria di SpazioStore**, il mercatino del vinile e del riuso di associazione Sputnik.

**La più grande novità di quest'anno, in ogni caso, si chiama XNL Festival**. La seconda edizione del nuovo festival di musica elettronica, sperimentale e contemporanea di Piacenza ha trovato casa nel boschetto di Spazio4 dopo essere stata "sfrattata" in maggio dalla sede di Palazzo Ex Enel, dove tutti speriamo possa tornare nel 2018. Tendenze + XNL, dunque, due festival in uno, perché #tendenze ed #XploreNewLandscapes sono due concetti che vanno terribilmente d'accordo.



### FUORI I NOMI
L'asso pigliatutto quest'anno si chiama nientemeno che **WILLIE PEYOTE**. Sui palchi del Carroponte e di Festa Radio Onda D'Urto ha dimostrato di essere il figlio migliore del nuovo rap d'autore italiano, quello buono. Un show suonato, contagioso e pieno di groove, un live tra i più belli della stagione che si chiude. Perché "i cani sono meglio delle persone che dicono che i cani sono meglio delle persone". Il Peyote salirà sul "main stage" di Tendenze 2017 nella terza serata, quella di sabato 16 settembre.

Willie è "solo" la punta dell'iceberg, principe di una line-up ricca di concerti da non perdere. In volantino anche i nomi dei **VALERIAN SWING**: da Correggio a Tendenze nella prima serata di giovedì 14, i portabandiera del post-rock/post-metal tricolore porteranno il nuovissimo album "Nights" e una lineup rinnovata. Sempre giovedì, grande ritorno dei cremonesi **VISCERA///** con un disco fresco di stampa, e il virtuoso chitarrista milanese **FRANCESCO GAROLFI**, bluesman moderno, un power trio smaliziato dall'impatto coriaceo.

A far grande il venerdì sarà invece il particolarissimo stoner-folk dei bergamaschi **LE CAPRE A SONAGLI**, in compagnia dei migliori gruppi rock della scena nostrana, dallo stoner-rock dei **RED SUN**, reduci di trionfali tournée europee, alle atmosfere desertiche dei **DA CAPTAIN TRIPS**, dal personalissimo intruglio heavy delle **SLUT MACHINE** fresche di album (Irrational) al poderoso rock italiano degli **ZEBRA FINK**. Sabato al fianco di Willie si incontreranno anche perle di psichedelia, con i veneti **MOTHER ISLAND** e i mantovani **YONIC SOUTH**. Altrettanto potente si annuncia la domenica, al via già dalle 16 con tanti acustici ad accompagnare la vita del mercatino, raddoppiato grazie all'aggiunta della nuova area dedicata allo SpazioStore: sarà una domenica tempestata di chicche, dal nu-soul/nu-funk dei **DENEB KAITOS** al nuovo duo di Diego Potron, i **DEAD MAN BLUES' FUCKERS**, passando per il situazionismo dei **LADY UBUNTU** e per chiudere in grande stile con ben due ospitate dalla Francia, i **LES DARLINGS**, in pieno '60s garage-beat revival e i folli improvvisatori **POIL**, indescrivibili e imperdibili, entrambi per la prima volta in Italia.

### LA MISSIONE

Il festival getta un particolare occhio di riguardo sulla scena locale, di cui da sempre rappresenta un'istantanea, una “cartina di tornasole” e uno spartiacque fondamentale capace di incubare, stimolare, catalizzare e rilanciare le urgenze espressive, ma apre ampie finestre anche sulle migliori emergenze creative che risuonano nelle vivaci province limitrofe, il tutto in un'ottica di crescita, di scambio culturale e di sprovincializzazione che possa allargare gli orizzonti esistenti e aprirne di nuovi, quelli del pubblico e quelli dei musicisti, quelli di chi fruisce e quelli di chi produce.
La musica come collante sociale e intergenerazionale, dunque. Il festival come contenitore di proposte e come occasione di incontro e di confronto. In questa ampia geografia di proposte musicali underground sono disseminati alcuni gruppi ospiti di respiro nazionale. Non guardiamo alla fama planetaria o al nome altisonante ma all'attitudine, al messaggio, al live che queste band porteranno a Tendenze cercando di lasciare un segno nel vostro cuore.
